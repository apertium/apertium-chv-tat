Ҫакӑ — Ҫӗр чӑмӑрне экватор тӑрӑх пӗрре ҫурӑ хут ҫаврӑнса тухма ҫителӗклӗ.
Раҫҫейӗн хӗвеланӑҫ тата кӑнтӑр чиккисем ытларах — типӗ ҫӗр тӑрӑх, анчах ҫурҫӗрти тата хӗвелтухӑҫри тинӗс тӑрӑх иртет.
Хӗвеланӑҫ чиккинче тӳрех палӑракан ҫутҫанталӑк чиккисем ҫук теме пулать.
Вӑл Баренц тинӗсӗнчи Рыбачи ҫурутравӗнчен хӗвеланӑҫ енне пуҫланать те Кольски ҫурутравӗн хӗвеланӑҫ енӗпе тӑсӑлать.
Унта Норвегипе чикӗ иртет; кӑнтӑртарах ӑна Финляндин Балти тинӗсӗнчи Финн авӑрне ҫитиччен тӑсӑлакан чикки улӑштарать.
Финн авӑрӗнчен пуҫласа Азов тинӗсне ҫитиччен сарӑлнӑ калама ҫук пысӑк хутлӑхра Раҫҫей Эстонипе, Латвипе, Беларуҫпа тата Украинӑпа чикӗллӗ.
Азов тинӗсӗн Таганрог авӑрӗнчен хӗвеланӑҫри чикке, Азов тинӗсӗн айккипе кайса Арапат сӑмсахне тата Перекоп мӑйне касса иртет.
Калининград облаҫӗ хӗвеланӑҫа самай шала кӗрет. 
Эстони, Латви, Литва пӑхӑнман ҫӗршывсем пулса тӑнӑран, вӑл Раҫҫейӗн тӗп территорийӗнчен уйрӑлса юлнӑ.
Калининград облаҫӗ Польша та Литвапа чикӗллӗ.
Кӑнтӑрти чикӗ малтан Перекоп мӑйӗн Каркинит авӑрне касса иртет, унтан Хура тинӗс айккипе каять, унтан Адлер енче тусене ҫӗкленет те Мӑн Кавказӑн Шыв чиккипе Раҫҫее Грузирен тата Азербайджанран уйӑрать.
Атӑл дельтипе Алтай тӑвӗсем хушши ункӑ евӗр пулса Раҫҫее Казахстанран уйӑрать.
Унтан Раҫҫей, Яппун тинӗсӗн ҫыранӗсем патӗнче, Монголипе, Китайпа тата Корейӑпа чикӗленет.
Ҫӗршывӑн хӗвелтухӑҫ чикки Лӑпкӑ океан тинӗсӗсен ҫыранӗсем енӗпе каять.
Кунта Япони тата АПШ — чи ҫывӑх кӳршӗсем.
Раҫҫейӗн Сахалин тата Курил утравӗсене Японин Хоккайдо утравӗнчен Лаперуза тата Кунашир пырӗсем уйӑрса тӑраҫҫӗ.
Раҫҫейпе АПШ хушшинчи чикӗ Беринг пырӗнче Раҫҫейӗн Ратманов утравӗпе АПШӑн Крузенштерн утравӗнчен уйӑракан ансӑр пыр (5 км) тӑрӑх иртет.
Ҫурҫӗрте Раҫҫей анлӑ фронтпа Ҫурҫӗрти Пӑр океанӗн тинӗсӗсене тухать.
Кунта Арктикӑн Раҫҫей секторӗ уйрӑлать.
Унӑн чикки Ратманов утравӗнчен тата Раҫҫей-Норвеги чиккин ҫурҫӗр пӑнчинчен (Рыбачи ҫурутравӗ районӗнче) Ҫурҫӗр полюса ҫитиччен меридиансем тӑрӑх иртет.
Ҫӗршывсен, вӑл шутра Раҫҫейӗнне те, тинӗс чиккисене ҫыранран 12 мильте (е 22,2 км) ирттерме килӗшнӗ, унтан малалла 200 миллӗ экономика зони, кайран — уҫӑ тинӗс пуҫланать.

